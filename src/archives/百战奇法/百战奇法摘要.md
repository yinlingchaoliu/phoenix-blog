---
title: 百战奇法摘要
date: 2024-03-24 11:47:50
category:
  - 百战奇法
tag:
  - archive
---
一、计战 凡用兵之道，以计为首。未战之时，先料敌将之贤愚，敌之强弱，兵之众寡，地之险易，粮食之虚实。计料已审，然后出兵，无有不胜。法曰：料敌制胜，计险厄远近，上将之道也。
二、谋战 凡敌始有谋，我从而攻之，使彼计衰而屈服。法曰：上兵伐谋。
三、间战 凡欲征伐，先用间谍，觇敌之众寡、虚实、动静，然后兴师，则大功可立，战无不胜。法曰：无所不用间也。
四、选战 凡与敌战，须要选拣勇将、锐卒，使为先锋，一则壮其志，一则挫敌威。法曰：兵无选锋曰北。
五、步战 凡步兵与车骑战者，必依丘陵、险阴、林木而战则胜。若遇平易之道，须用拒马枪为方阵，步兵在内。马军、步兵中分为驻队、战队。驻队守阵，战队出战；战队守劝，驻队出战。敌攻我一面，则我两哨出兵，从旁以掩之；敌攻我两面，我分兵从后以捣之；敌攻我四面，我为圆阵，分兵四出以右击之。敌若败走，以骑兵追之，步兵随其后，乃必胜之方。法曰：步兵与车骑占著，必依丘陵、险阴，如无险阴，令我士卒为行马、疾藜。
六、骑战 凡骑兵与步兵战者，若遇山林、险阻、陂泽之地，疾行急去，是必败之地，勿得与战。欲战者，须得平易之地，进退无碍，战则必胜。法曰：易地则用骑。
七、舟战 凡与敌战于江湖之间，必有舟可楫，须居上风、上流。上风者，顺风，用火以焚之；上流者，随势，使战舰以冲之，则战无不胜。法曰：欲战者，无迎水流。
八、车战 凡与步、骑战于平原旷野，必须用偏箱、鹿角车为方阵，以战则胜。所谓一则治力，一则前拒，一则整束部伍也。法曰：广地则用军车。
九、信战 凡与敌战，士卒蹈万死一生之地，而无悔惧之心者，皆信令使然也。上好信以任诚，则下用情而无疑，故战无不胜。法曰：信则不欺。
十、教战 凡欲兴师，必先教战。三军之士，素习离合、聚散之法，备谙坐作、进退之令，使之遇敌，视旌麾以应变，听金鼓而进退。如此，则战无不胜。法曰：以不教民战，是谓弃之。
十一、众战 凡战，若我众敌寡，不可战于险阻之间，须要平易宽广之地。闻鼓则进，闻金则止，无有不胜。法曰：用众进止。
十二、寡战 凡战，若以寡敌众，必以日暮，或伏于深草，或邀于隘路，战则必胜。法曰：用少者务隘。
十三、爱战 凡与敌战，士卒宁进死，而不肯退生者，皆将恩惠使然也。三军知在上之人爱我如子之至，则我之爱上也如父之极。故坠毁危亡之地，而无不愿死以报上之德。法曰：视民如爱子，故可与之俱死。
十四、威战 凡与敌战，士卒前进而不敢退后，是畏我而不畏敌也。若敢退而不敢进者，是畏敌而不畏我也。将使士卒赴汤蹈火而不违者，是威严使然也。法曰：威克厥，爱允济。
十五、赏战 凡高城深池，矢石繁下，士卒争先登；白刃始合，士卒争先赴者，必诱之以重赏，则敌无不克焉。法曰：重赏之下，必有勇夫。
十六、罚战 凡战，使士卒遇敌敢进而不敢退，退一寸者，必惩之以重刑，故可以取胜也。法曰：罚不迁列。
十七、主战 凡战，若彼为客、我为主，不可轻战。为吾兵安，士卒顾家，当集人聚谷，保城备险，绝其粮道。彼挑战不得，转输不至，候其困敝击之，必胜。法曰：自战其地为散地。
十八、客战 凡战，若彼为主、我为客，唯务深入。深入，则为主者不能胜也。谓客在重地，主在散地故耳。法曰：深入则专。
十九、强战 凡与敌战，若我众强，可伪示怯弱以诱之，敌必轻来与我战，吾以锐卒击之，其军必败。法曰：能而示之不能。
二十、弱战 凡战，若敌众我寡，敌强我弱，须多设旌旗，倍增火灶，示强于敌，使彼莫能测我众寡、强弱之势，则敌必不轻与我战，我可速去，则全军远害。法曰：强弱，形也。
二十一、骄战 凡敌人强盛，未能必取，须当卑词厚礼，以骄其志，候其有衅隙可乘，一举可破。法曰：卑而骄之。
二十二、交战 凡与敌战，傍与邻国，当卑词厚赂结之，以为己援。若我攻敌人之前，彼犄其后，则敌人必败。法曰：衢地则合交。
二十三、形战 凡与敌战，若彼众多，则设虎虚形以分其势，彼不敢不分兵以备我。敌势既分，其兵必寡；我专为一，其卒自众。以众击寡，无有不胜。法曰：形人而我无形。
二十四、势战 凡战，所谓势者，乘势也。因敌有破灭之势，则我从而迫之，其军必溃。法曰：因势破之。
二十五、昼战 凡与敌昼战，须多设旌旗以为疑兵，使敌莫能测其众寡，则胜。法曰：昼战多旌旗。
二十六、夜战 凡与敌夜战，须多用火鼓，所以变乱敌之耳目，使其不知所以备我之计，则胜。法曰：夜战多火鼓。
二十七、备战 凡出师征讨，行则备其邀截，止则备其掩袭，营则防其偷盗，风则恐其火攻。若此设备，有胜而无败。法曰：有备不败。
二十八、粮战 凡与敌垒相对持，两兵胜负未决，有粮则胜。若我之粮道，必须严加守护，恐为敌人所抄。若敌人饷道，中分兵以绝之。敌既无粮，其兵必走，击之则胜。法曰：军无粮食则亡。
二十九、导战 凡与敌战，山川之夷险，道路之迂直，必用乡人引而导之，乃知其利，而战则胜。法曰：不用乡导者，不能得地利。
三十、知战 凡兴兵伐敌，所战之地，必预知之；师至之日，能使敌人如期而来，与战则胜。知战地，知战日，则所备者专，所守者固。法曰：知战之地，知战之日，则可千里而会战。
三十一、斥战 凡行兵之法，斥堠为先。平易用骑，险阻用步。每五人为甲，人持一白旗，远则军前后左右，接续候望。若见贼兵，以次递转，告白主将，令众预为之备。法曰：以虞待不虞者胜。
三十二、泽战 凡出军行师，或遇沮泽、圮毁之地，宜倍道兼行速过，不可稽留也。若不得已，与不能出其地，道远日暮，宿师于其中，必就地形之环龟，都中高四下为圆营，四面受敌。一则防水潦之厄，一则备四围之寇。法曰：历沛圮，坚环龟。
三十三、争战 凡与敌战，若有形势便利之处，宜争先据之，以战则胜。若敌人先至，我不可攻，候基有变则击之，乃利。法曰：争地勿攻。
三十四、地战 凡与敌战，三军必要得其地利，则可以寡敌众，以弱胜强所谓知敌之可击，知吾卒之可以击，而不知地利，胜之半也。此言既知彼知己，但不得地利之助，则亦不全胜。法曰：天时不如地利。
三十五、山战 凡与敌战，或居山林，或在平陆，须居高阜，恃于形势，顺于击刺，便于奔冲，以战则胜。法曰：山上之战，不仰其高。
三十六、谷战 凡行军越过山险而阵，必依附山谷，一则利水草，一则附险固，以战则胜。法曰：绝山依谷。
三十七、攻战 凡战，所谓攻者，知彼者也。知彼有可破之理，则出兵以攻之，无有不胜。法曰；可胜者，攻也。
三十八、守战 凡战，所谓守者，知己者也。知己有未可胜之理，则我且固守，待敌有可胜之理，则出兵以攻之，无有不胜。法曰：知不可胜，则守。
三十九、先战 凡与敌战，若敌人初来，阵势未定，行阵未整，先以兵急击之，则胜。法曰：先人有夺人之心。
四十、后战 凡战，若敌人行阵整而且锐，未可与战，宜坚壁待之，候其阵久气衰，起而击之，无有不胜。法曰；后于人以待其衰。
四十一、奇战 凡战，所谓奇者，攻其无备，出其不意也。交战之际，惊前掩后，冲东击西，使敌莫知所备。如此，则胜。法曰：敌虚，则我必为奇。
四十二、正战 凡与敌战，若道路不能通，粮饷不能进，推计不能诱，利害不能惑，须用正兵。正兵者，拣士卒，利器械，明赏罚，信号令，且战且前，则胜矣。法曰：非正兵，安能致远。
四十三、虚战 凡与敌战，若我势虚，当伪示以实形，使敌莫能测其虚实所在，必不敢轻与我战，则我可以全师保军。法曰：敌不敢与我战者，乖其所之也。
四十四、实战 凡与敌战，若敌人势实，我当严兵以备之，则敌人必不轻动。法曰：实而备之。
四十五、轻战 凡与敌战，必须料敌详审而后出兵。若不计而进，不谋而战，则必为敌人所败矣。法曰；勇者必轻合，轻合而不知利。
四十六、重战 凡与敌战，须备持重，见利则动，不见利则止，慎不可轻举也。若此，则必不陷于死地。法曰：不动如山。
四十七、利战 凡与敌战，其将愚而不知变，可诱之以利。彼贪利而不知害，可设伏兵以击之，其军必败。法曰：利而诱之。
四十八、害战 凡与敌各守疆界，若敌人寇抄我境，以扰边民，可于害处设伏兵，或筑障塞以邀之，敌必不敢轻来。法曰：能使敌人不得至者，害之也。
四十九、安战 凡敌人远来气锐，利于速战；我深沟高垒，安守勿应，以待其敝。若彼以事挠我求战，亦不可动。法曰：安则静。
五十、危战 凡与敌战，若陷在危亡之地，当激励将士决死而战，不可怀生，则胜。法曰：兵士甚陷，则不惧。
五十一、死战 凡敌人强盛，吾士卒疑惑，未肯用命，须置之死地，告令三军，亦不获已。杀牛燔车，以享战士，烧弃粮食，填夷井灶，焚舟破釜，绝去其生虑，则必胜。法曰：必死则生。
五十二、生战 凡与敌战，若地利已得，士卒已阵，法令已行，奇兵已设，要当割弃性命而战，则胜。若为将临阵畏怯，欲要生，反为所杀。法曰：幸生则死。
五十三、饥战 凡兴兵征讨，深入敌地，刍粮乏阙，必须分兵抄掠，据其仓廪，夺其蓄积，以继军饷，则胜。法曰：因粮于敌，故军食可足也。
五十四、饱战 凡敌人远来，粮食不继，敌饥我饱，可坚壁不战，持久以敝 之，绝其粮道。彼退走，密遣奇兵，邀其归路，纵兵追击，破之必矣。法曰：以饱待饥。
五十五、劳战 凡与敌战，若便利之地，敌先结阵而据之，我后去趋战，则我劳而为敌所胜。法曰：后处战地而趋战者劳。
五十六、佚战 凡与敌战，不可恃已胜而放佚，当益加严厉以待敌，佚而犹劳。法曰：有备无患。
五十七、胜战 凡与敌战，若我胜彼负，不可骄惰，当日夜严备以待之。敌人虽来，有备无害。法曰：既胜若否。
五十八、败战 凡与敌战，若彼胜我负，未可畏怯，须思害中之利，当整励器械，激扬士卒，候彼懈怠而击之，则胜。法曰：因害而患可解也。
五十九、进战 凡与敌战，若审知敌人有可胜之理，则宜速进兵以捣之，无有不胜。法曰：见可则进。
六十、退战 凡与敌战，若敌众我寡，地形不利，力不可争，当急退以避之，可以全军。法曰：知难而退。
六十一、挑战 凡与敌战，营垒相远，势力相均，可轻骑挑攻之，伏兵以待之，其军可破。若敌用此谋，我不可以全气击之。法曰：远而挑战，欲人之进也。
六十二、致战 凡致敌来战，则彼势常虚；不能赴战，则我势常实。多方以致敌之来，我据便地而待之，无有不胜。法曰：致人而不致于人。
六十三、远战 凡与敌阻水相拒，我欲远渡，可多设舟楫，示之若近济，则敌必并众应之，我出其空虚以济。如无舟楫，可用竹木、蒲苇、罂缶、瓮囊、枪杆之属，缀为排筏，皆可济渡。法曰：远而示之近。
六十四、近战 凡与敌夹水为阵，我欲攻近，反示以远，须多设疑兵，上下远渡，敌必分兵来应，我可以潜师近袭之，其军可破。法曰：近而示远。
六十五、水战 凡与敌战，或岸边为阵，或水上泊舟，皆谓之水战。若近水为阵者，须去水稍远，一则诱敌使渡，一则示敌无疑。我欲必战，勿近水迎敌，恐其不得渡。我欲不战，则拒水阻之，使敌不得济。若敌率兵渡水来战，可于水边伺其半济而击之，则利。法曰：涉水半渡可击。
六十六、火战 凡战，若敌人居近草莽，营舍茅竹，积刍聚粮，天时燥旱，因风纵火以焚之，选精兵以击之，其军可破。法曰：行火必有因。
六十七、缓战 凡攻城之法，最为下策，不得已而为之。所谓三月修器械，三月成距堙者，六月也。谓戒为己者，忿躁不待攻具而令士卒蚁附，恐伤人之多故也。若彼城高池深，多人而少粮，外无救援，可羁縻取之，则利。法曰：其徐如林。
六十八、速战 凡攻城围邑，若敌粮多人少，外有救援，可以速攻，则胜。法曰：兵贵神速。
六十九、整战 凡与敌战，若敌人行阵整齐，士卒安静，未可轻战，伺其变动击之，则利。法曰；无邀正正之旗。
七十、乱战 凡与敌战，若敌人行阵不整，士卒喧哗，宜急出兵以击之，则利。法曰：乱而取之。
七十一、分战 凡与敌战，若我众敌寡，当择平易宽广之地以胜之。若五倍于敌，则三术为正，二术为奇；三伞于敌，二术为正，一术为奇。所谓一以当其前，一以攻其后。法曰：分不分为縻军。
七十二、合战 凡兵散则势弱，聚则势强，兵家之常情也。若我兵分屯数处，敌若以众攻我，当合军以击之。法曰：聚不聚这孤旅。
七十三、怒战 凡与敌战，须激励士卒，使忿怒而后出战。法曰：杀敌者，怒也。
七十四、气战 夫将之所以战者，兵也；兵之所以战者，气也；气之所以盛者，鼓也。能作士卒之气，则不可太频，太频则气易衰；不可太远，太远则力易竭。须度敌人之至六七十步之内，及可以鼓，令士卒进战。彼衰我盛，败之必矣。法曰：气实则斗，气夺则走。
七十五、逐战 凡追奔逐北，须审真伪。若旗齐鼓应，号令如一，纷纷纭纭，虽退走，非败也，必有奇也，须当虑之。若旗参差而不齐，鼓大小而不应，号令喧嚣而不一，此真败却也，可以力逐。法曰：凡从勿怠，敌人或止于路，则虑之。
七十六、归战 凡与敌相攻，若敌无故退归，必须审察，果力疲粮竭，可选轻锐蹑之。若是归师，则不可遏也。法曰：归师勿遏。
七十七、不战 凡战，若敌众我寡，敌强我弱，兵势不利，彼或远来，粮饷不绝，皆不可与战，宜坚壁持久以敝之，则敌可破。法曰：不战在我。
七十八、必战 凡兴师深入敌境，若彼坚壁不与我战，欲老我师，当攻其君主，捣其巢穴，截其归路，断其粮草，彼必不得已而须战，我以锐卒击之，可败。法曰：我欲战，敌虽深沟高垒，不得不与我战者，攻其所必救也。
七十九、避战 凡战，若敌强我弱，敌初来气锐，且当避之，伺其疲敝而击之，则胜。法曰：避其锐气，击其惰归。
八十、围战 凡围战之道，围其四面，须开一角，以示生路，使敌战不坚，则城可拔，军可破。法曰：围师必缺。
八十一、声战 凡战，所谓声者，张虚声也。声东而击西，声彼而击此，使敌人不知其所备，则我所攻者，及敌人所不守也。法曰：善攻者，敌不知其所守。
八十二、和战 凡与敌战，必先遣使约和。敌虽许诺，言语不一。因其懈怠，选锐卒击之，其军可败。法曰：无约而请和者，谋也。
八十三、受战 凡战，若敌众我寡，暴来围我，须相察众寡虚实之形，不可轻易遁去，恐为尾击。当圆阵外向，受敌之围，虽有缺处，我自塞之，以坚士卒心，四面奋击，必获其利。法曰：敌若众，则相众而受敌。
八十四、降战 凡战，若敌人来降，必要察其真伪。远明斥堠，日夜设备，不可怠忽。严令偏裨，整兵以待之，则胜，不然则败。法曰：受降如受敌。
八十五、天战 凡欲兴师动众，伐罪吊民，必在天时，非孤虚向背也。及君暗政乱，兵骄民困，放逐贤人，诛杀无辜，旱蝗冰雹，敌国有此，举兵攻之，无有不胜。法曰：顺天时而制征讨。
八十六、人战 凡战，所谓人者，推人士而破妖祥也。行军之际，或枭集牙旗，或杯酒变血，或麾竿毁折，惟主将决之。若以顺讨逆，以直伐曲，以贤击愚，皆无疑也。法曰：禁邪去疑，至死无所之。
八十七、难战 凡为将之道，要在甘苦共众，如遇危险之地，不可舍众而自全，不可临难而苟免，护卫周旋，同其生死如此，则三军之士岂忘已哉？法曰：见危难，毋忘其众。
八十八、易战 凡攻战之法，从易者始。敌若屯备数处，必有强弱众寡。我可远其强而攻其弱，避其众而击其寡，则无不胜。法曰：善战者，胜于易胜者也。
八十九、离战 凡与敌战，可密候邻国君臣交接有隙，乃遣谍者以伺之。彼若猜贰，我以精兵乘之，必得所欲。法曰：亲而离之。
九十、饵战 凡战，所谓饵者，非谓兵者置毒于饮食，但以利诱之，皆为饵兵也。如交锋之际，或乘牛马，或委财物，或舍辎重，切不可取之，取之必败。法曰：饵兵勿食。
九十一、疑战 凡与敌对垒，我欲袭敌，须丛聚草木，多张旗帜，以为人屯，使敌备东，而我击其西，则必胜。或我欲退，伪为虚阵，设留而退，敌必不敢追我。法曰：众草多障者，疑也。
九十二、穷战 凡战，如我众敌寡，彼必畏我军势，不战而遁，切勿追之，盖物极则反也。宜整兵缓追，则胜。法曰：穷寇勿追。
九十三、风战 凡与敌战，若遇风顺，致势而击之；或遇风逆，出不意而捣之，则无有不胜。法曰：风顺致势而从之，风逆坚阵以待之。
九十四、雪战 凡与敌人相攻，若雨雪不止，觇敌无备，可潜兵击之，其势可破。法曰：攻其所不戒。
九十五、养战 凡与敌战，若我军曾经挫衄，须审察士卒之气，气盛则激励再战；气衰则且养锐，待其可用而使之。法曰：谨养勿劳，并气积力。
九十六、畏战 凡与敌战，军中有畏怯者，鼓之不进，未闻金先退，须择而杀之，以戒其众。若三军之士，人人皆惧，则不可加诛戮，重壮军威。须假之以颜色，示亦不畏，说以利害，喻以不死，则众心自安。法曰：执戮禁畏，太畏则勿杀戮，示之以颜色，告之以所生。
九十七、书战 凡与敌对垒，不可令军士通家书，亲戚往来，恐言语不一，众心疑惑。法曰：信问通，则心有所恐；亲戚往来，则心有所恋。
九十八、变战 凡兵家之法，要在应变。好古知兵，举动必先料敌。敌无变动，则待之；乘其所变，随而应之，乃利。法曰：能因敌变化而取胜者，谓之神。
九十九、好战 夫兵者，凶器也；战者，逆德也，实不得已而用之。不可以国之大，民之众，尽锐征伐，争战不止，终致败亡，悔无所追。然兵犹火也，弗戢，将有自焚之患，黩武穷兵，祸不旋踵。法曰：国虽大，好战必亡。
一百、忘战 凡安不忘危，治不忘乱，圣人之深戒也。天下无事，不可废武，虑有弗庭，无以捍御。必须内修文德，外严武备，怀柔远人，戒不虞也。四时讲武之礼，所以示国不忘战。不忘战者，教民不离乎习兵也。法曰：天下虽平，忘战必倾。
